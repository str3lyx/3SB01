---
layout: single
title:  "ผลวิจัยสหรัฐฯ พบ วัคซีน J&J - ซิโนฟาร์ม - สปุตนิกวี ภูมิวูบ เมื่อเจอโอมิครอน"
date:   2021-12-18 12:29
category: foreign
---

![ภาพขวดบรรจุวัคซีนต้านโควิด-19 ยี่ห้อต่างๆ](https://static.thairath.co.th/media/HCtHFA7ele6Q2dUMyUjikb8dnVeNpyp5zyXTN9XWWHxgPUtYhQ8f7ORoclbzGv8Ojj.webp)

เมื่อ 18 ธ.ค. 64 เว็บไซต์แชนเนลนิวส์เอเชียรายงานผลการศึกษาวิจัยใหม่ในสหรัฐฯ โดยนักวิจัยที่ Humabs Biomed SA ซึ่งเป็นหน่วยงานของ Vir Biotechnology  และมหาวิทยาลัยวอชิงตัน ในสหรัฐฯ พบว่า วัคซีนต้านโควิด-19 ของบริษัท Johnson & Johnson ในสหรัฐฯ รวมทั้งวัคซีนซิโนฟาร์มจากจีน และSputnik V ของรัสเซีย ประสิทธิภาพลดวูบในการต่อสู้กับเชื้อโควิดสายพันธุ์ใหม่ โอมิครอน 

ในขณะที่วัคซีนโมเดอร์นา แอสตราเซเนกา และไฟเซอร์ สามารถสู้กับเชื้อโควิดโอมิครอนได้ ทว่าแอนติบอดีในการต่อสู้กับโควิดโอมิครอนลดลงไปมาก เมื่อเทียบกับเชื้อโควิดสายพันธุ์ดั้งเดิมที่พบครั้งแรกในเมืองอู่ฮั่น มณฑลหูเป่ยของจีน

นอกจากนั้น ผลการศึกษาวิจัยในครั้งนี้ ซึ่งยังไม่ได้ถูกตรวจทานจากผู้ทรงคุณวุฒิ ยังพบว่าประสิทธิภาพของยาแอนติบอดี ไซโตรวิแมบ รักษาโควิดที่พัฒนาโดยบริษัทยาในอังกฤษ แกล็กโซสมิทไคลน์ หรือ GSK ร่วมกับบริษัทเวอร์ ไบโอเทคโนโลยี ก็ลดลงไป 3 เท่า เมื่อเทียบกับโควิด-19 สายพันธุ์ดั้งเดิม ส่วนยาแอนติบอดี ที่พัฒนาโดยบริษัท รีเจเนรอน (RegeneronX) และบริษัทอีไล ลิลลี่ (Eli Lilly) ไม่มีภูมิต้านทานในการสู้กับเชื้อโอมิครอนเลย

ทั้งนี้ การอุบัติขึ้นของเชื้อโควิดสายพันธุ์ใหม่ โอมิครอน ซึ่งเกิดการกลายพันธุ์ถึง 50 ตำแหน่ง มากที่สุดเท่าที่นักวิทย์เคยพบเห็นและนักวิจัยในแอฟริกาใต้ตรวจพบครั้งแรกและรายต่อองค์การอนามัยโลกเมื่อ 24 พ.ย.ที่ผ่านมานั้น ได้สร้างความกังวลใจให้แก่นักวิทย์ทั่วโลก เนื่องจากกังวลว่าเชื้อโควิดโอมิครอนจะสามารถหลบหลีกภูมิคุ้มกันในร่างกายจากการฉีดวัคซีนได้ดี ในขณะที่ตอนนี้เชื้อโอมิครอนได้แพร่กระจายอย่างรวดเร็วไปยังกว่า 70 ประเทศทั่วโลกแล้ว

#### ข่าวจาก [ไทยรัฐออนไลน์](https://www.thairath.co.th/news/foreign/2267895)